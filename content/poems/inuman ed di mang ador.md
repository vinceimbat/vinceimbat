---
title: Inuman Ed Di Mang Ador
date: 2020-02-24
tags:
  - pangasinan
  - evergreens
---
Marakep no kapanekas na impaagew ya ilik  
odino kayari bunal  
balet sankarakpan no kasumsumpal na gapas  
nagkalaotla nu ag adelap so pagey.

Amay naknaksawan tin amin,  
apuyot-puyot iray baog,  
tan mansasnit so linget.

Singa mansasnit ya priton sikling  
ya inerel ed alog odino itik  
no wala bilang so nampastol  
ya napangaliwan o napikerewan.

Balet no anggapo met,  
mangibaki tilay ugaw  
ya mangaliw na sisig o dinakdakan  
ed Diego.

Selselan tayo'y radyo  
ikasil tayo  
lukasay dos por dos  
tan punasan la 'ray baso

tan igapo tila'd satan  
so sanlabin pamaabig  
ed suga-sugat na puso  
ed apirpirdin ilalo.

***
Impatalos ed Filipino: [[translations/inuman kina mang ador|Inuman Kina Mang Ador]]