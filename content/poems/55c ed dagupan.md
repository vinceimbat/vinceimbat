---
title: 55ºC ed Dagupan
date: 2023-08-13
tags:
  - pangasinan
  - seedlings
sr-due: 2023-08-16
sr-interval: 3
sr-ease: 250
---
Mikakasi kalamor iray taloran nganak min  
akisirom-sirom ed pandak ya ponkan  
ya kinmekebet laray pigpigaran bulong to.

Akasangi sakey, manduldulok ed paet,  
agla aka-anos tinuktok toy ponkan  
balet ag pinmusitsit—amagamagaan.

Pinmaway ak tan sikaray inamparan  
ta diyad loob na bungalo min ag abobidaan  
kamo no lalong ak ya ititinolad kaagwan.

Agko ni lalangola naulit so anges ko  
nen ginmapon binmaleg so tedter  
na linget ya amalduay moling ko.

Nandiskanson agano'd sampot na eleng kon  
delpak insan intuloy ton inmagos  
ed sungot, baba, tan tenger ko.

Angitagar na arum leleg ton ininot ya pinetek  
so pagew ko tan binmaleg lan binmaleg  
angga'd asabi toy musing kon pinakigtel to.

Akiki ak. Akagiwgiwgiw ak.  
Akataboy-taboy si tedter ya pinmata'd  
pegley na manpapanabos ya mano-manok.

Tinmundan amin.  

Kinunineng na sanaagi so tibukel ya kristal  
ya mansiyayap ed mata-mata ran manatalaran.

Kabebekta,

ingalan, tuktukan!

Nansisinggawan day tedter na linget  
ya mogmon ilalo da antis mi 'ran  
ipa-ugtod onsabi mi 'ran bisita.