---
title: Patawarin Mo Ang Mga Magsasaka
date: 2022-07-08
aliases:
  - translations/patawarin-mo-ang-mga-magsasaka
location:
  - 16.057106
  - 120.45388
tags:
  - poems
  - translations
  - filipino
  - seedlings
---
Nililinisan ng magsasaka ang bukid  
gamit ang baga sa dulo  
ng salubsob na hawak niya.

Hahalikan ng baga ang dulo  
ng mga pinagputolan ng palay,  
mga dayaming hindi na nabunot.

Hanggang magliyab  
ang buong bukid na babalutin  
ng sumasayaw na usok.

Aawit na niyan ang amihan  
na hihihip at dahan-dahang  
papatay sa sunog.

Sa pagkawala ng apoy  
mamamaalam ang usok na tatawid  
sa alog na ito papunta sa sitiong iyon.

At sa pagdating ng dilim,  
pagkauwi ng magsasaka  
ang lupa ay muling mag-iisa.

Sa kalaliman ng gabi pagkaubos ng dapog  
ang dating ginintuang bukid  
ngayo'y mga guhit nalang ng abo.

Ganito nangungumpisal ang magsasaka  
sa lupang sinaktan niya at muling sasaktan  
pagkagising niya mula sa himbing.

***
Isinalin mula sa Pangasinan: [[perdonam iray dumaralos]]