---
title: "Guya"
date: "2022-07-08"
location: [16.065806,120.462327]
tags:
- "seedlings"
- "filipino"
sr-due: 2024-10-10
sr-interval: 434
sr-ease: 246
---
Tumayo ang baka  
Parang pagtayo ng dalawang sungay nito  
Na tinalian ng lubid  
Na humihila sa kaniya  

Dito  
Sa oras na ito  
Sa lugar na ito  

Tinitigan kong mabuti  
Itong napakalaking hayop  
Manghang-mangha  
Sa hindi niya paggalaw  

Parang  
Iyong estatuwang guya  
Na gawa sa tinunaw na mga ginto  
Ng mga Israelitang  
Hindi nakapag-antay sa pagbaba ni Moises  
Mula sa Sinai  

Pero ang halimaw na ito  
Ay hindi idolong inaalayan  
At sinasamba  

Siya  
Ang sumasamba  
Sa hangin  
Sa tuyong dayami  
Sa lamig ng gabi  

Na dahan-dahang nagpapagaling  
Sa sunog niyang balat  
Nagpapasalamat  
Sa isang araw muling  
Pagkakalayo niya  
Sa talim ng itak  

Nakatayo  
Pero nakaluhod ang mga mata  
Humihingi ng biyaya,  
Nananalangin,  
Humihinga  

Sa oras na ito  
Sa lugar na ito  

***
Isinalin mula sa Pangasinan: [[kilaw|Kilaw]]